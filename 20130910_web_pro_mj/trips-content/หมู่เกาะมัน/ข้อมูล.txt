เป็นหมู่เกาะในเขตตำบลกร่ำ อำเภอแกลง จังหวัดระยอง หมู่เกาะมันมีอยู่ 3 เกาะ คือ เกาะมันใน เกาะมันกลาง และเกาะมันนอก

เกาะมันใน
 มีพื้นที่ประมาณ 131 ไร่ มีอ่าวที่น่าสนใจอยู่หลายแห่ง เช่น อ่าวต้นมะขาม อ่าวหินโขดหญ้า อ่าวโกงกาง และอ่าวหน้าบ้าน โดยเฉพาะที่อ่าวหน้าบ้านมีปะการังที่สวยงาม ส่วนอ่าวโกงกางมีทรายเรียบ เกาะมันในมีความสำคัญเนื่องจากเป็นที่ดำเนินการโครงการอนุรักษ์พันธุ์เต่าทะเล มีพันธุ์เต่าตนุ และเต่ากระ ตามพระราชดำริของสมเด็จพระนางเจ้าสิริกิติ์ พระบรมราชินีนาถ เปิดให้เข้าชม เวลา 8.30 - 17.00 น.
	เกาะมันในอยู่ห่างจากแหลมแม่พิมพ์ 5 กิโลเมตร ใช้เวลาเดินทาง 30 นาที สามารถเช่าเรือจากแหลมแม่พิมพ์ หรืออ่าวมะขามป้อมก็ได้ ต้องการข้อมูลเพิ่มเติมติดต่อศูนย์วิจัยทรัพยากรทางทะเลและชายฝั่งอ่าวไทย ฝั่งทะเลตะวันออก เกาะมันใน โทร. (038) 657-699, (038) 657-383

เกาะมันนอก
 เป็นเกาะเล็กๆที่ตั้งอยู่นอกสุดของหมู่เกาะมัน เป็นเกาะส่วนตัวที่มีหาดทรายสวยงามมากที่สุดแห่งหนึ่งของทะเลระยอง หาดทรายขาวสะอาด เม็ดทรายละเอียดแน่นนุ่มเท้า น้ำทะเลใสจนมองเห็นพื้นทราย ใต้น้ำมีแนวปะการังให้ดำน้ำชมความสวยงาม ที่พักสวยอยู่ติดชายหาด เป็นบรรยากาศการพักผ่อนท่ามกลางธรรมชาติ และมีความเป็นส่วนตัวมากซึ่งผู้ที่จะมาท่องเที่ยวคือผู้ที่ซื้อเพ็กเกจทัวร์ของรีสอร์ทบนเกาะนี้เท่านั้น 
	เกาะมันนอก เป็นเกาะเล็กๆ เนื้อที่ประมาณ 95 ไร่ ห่างจากท่าเรือแหลมตาลประมาณ 11 กิโลเมตร ใช้เวลาเดินทางทางเรือประมาณ 30-45 นาที มีสัณฐานเกือบกลม ตอนกลางเป็นป่าเขา ทางด้านตะวันออกเป็นหาดทรายขาวทอดยาวตลอดแนว มีบังกาโลตั้งอยู่ด้านนี้ ยามเช้ายังสามารถชมอาทิตย์ขึ้นอย่างสวยงามจากที่พักได้เลย มีทางเดินเท้าให้เดินเที่ยวใช้เวลาประมาณ 1 ชั่วโมงก็เดินได้รอบเกาะ ทางด้านหลังเกาะเป็นจุดสูงที่สุดของเกาะ สามารถชมทิวทัศน์ท้องทะเลของหมู่เกาะมัน และชมอาทิตย์ตกได้อย่างสวยงาม 		เกาะมันนอก เป็นเกาะส่วนตัวที่อนุญาตให้นักท่องเที่ยวที่ซื้อเพ็กเกจทัวร์เท่านั้นเข้ามาเที่ยวชม เพื่อรักษาความสวยงามและความเป็นส่วนตัวของแขกที่มาพัก หากสนใจท่องเที่ยวเกาะสวรรค์แห่งนี้ สอบถามเพิ่มเติมได้ที่ เกาะมันนอกรีสอร์ท (02) 860-3025-7

ข้อมูลเพื่อการเดินทางไปเกาะมันนอก

เริ่มจากเส้นทางมอเตอร์เวย์ ออกทางออกบ้านบึง  ชลบุรี ขับตรงไปแล้วเลี้ยวขวาเข้าทางหลวงหมายเลข 344 (บ้านบึง-แกลง-69 กม.) ขับตรงไปจนถึงสามแยกแกลง ให้เลี้ยวขวาไปทางเมืองระยอง จะเห็นป้ายแหลมแม่พิมพ์ แล้วเลี้ยวซ้าย (ถนนวังหว้า-สุนทรภู่) ขับตรงไปจนสุดทาง ให้เลี้ยวขวาไปทางแหลมแม่พิมพ์ ผ่านอนุสาวรีย์สุนทรภู่ จะเห็นป้ายบ้านอ่าวไข่ เลี้ยวซ้ายตามป้ายจะเจอป้ายแหลมตาล ให้เลี้ยวซ้ายตามป้ายจะเจอที่จอดรถเกาะมันนอก
เกาะมันกลาง เป็นเกาะที่มีหาดสวยงาม เหมาะสำหรับการพักผ่อนมีบ้านพักของเอกชนบริการ