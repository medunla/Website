อยู่เลยแหลมแม่พิมพ์ทาง ไปอำเภอแกลงประมาณ 5 กิโลเมตร บนเส้นทางแกลง-แหลมแม่พิมพ์ เป็นอนุสาวรีย์กวี แห่งแรกและแห่งเดียวในประเทศไทย อนุสาวรีย์นี้สร้างขึ้นเพื่อเป็นที่ระลึกถึงท่านสุนทรภู่ กวีเอกในสมัยรัตนโกสินทร์ตอนต้น อนุสาวรีย์นี้เปิดเมื่อวันที่ 25 พฤษภาคม 2513 บริเวณอนุสาวรีย์มีรูปหล่อพระอภัยมณี นางเงือก นางยักษ์ผีเสื้อสมุทร ตัวละครเอกจากวรรณคดี "พระอภัยมณี" ทุกปีจะมีพิธีเซ่นไหว้บวงสรวงสักการะดวงวิญญาณของท่านในวันที่ 26 มิถุนายน ซึ่งถือเป็น วันสุนทรภู่ นอกจากนี้บริเวณด้านหน้ายังมีร้านค้าขายอาหารของกินของฝากหลายร้าน ประวัติสุนทรภู่ สุนทรภู่เกิดเมื่อวันจันทร์ เดือน 8 ขึ้น 1 ค่ำ ปีมะเมีย จุลศักราช 1148 เวลาประมาณ 08.00 น.ซึ่งตรงกับ วันที่ 26 มิถุนายน 2329 ในรัชกาลที่ 1 บิดาและมารดาชื่อใดไม่ปรากฎ ทราบเพียงว่ามารดามีเชื้อสายผู้ดีและทำหน้าที่เป็นแม่นมของพระธิดาในกรมพระราชวังหลัง ส่วนบิดานั้นบวชเป็นพระอยู่ที่วัดบ้านกร่ำ อำเภอแกลง จังหวัดระยอง เมื่อสุนทรภู่โตพอสมควรมารดาได้นำไปฝากให้เรียนหนังสือที่วัดชีปะขาว หรือวัดศรีสุดารามในปัจจุบัน ครั้นมีความรู้ดีแล้ว มารดานำไปฝากเป็นข้าในกรมพระราชวังหลัง แต่อยู่ได้ไม่นานก็ลาออกไปเป็นเสมียน สุนทรภู่รับราชการไม่ก้าวหน้านัก เพราะติดนิสัยรักกาพย์กลอน จนกระทั่งในสมัยรัชกาลที่ 2 จึงเป็นที่โปรดปรานให้เป็น ขุนสุนทรโวหาร (ภู่) เรียกสั้นๆว่า สุนทรภู่ ต่อมาในสมัยรัชกาลที่ 4 ได้บรรดาศักดิ์เป็น พระสุนทรโวหาร และถึงแก่กรรมเมื่อปีเถาะ พ.ศ. 2398 อายุ 70 องค์การการศึกษาวิทยาศาสตร์และวัฒนธรรมแห่งสหประชาชาติ (ยูเนสโก)ได้ประกาศยกย่องสุนทรภู่ให้เป็นบุคคลผู้มีผลงานดีเด่นทางด้านวัฒนธรรมระดับโลก ในวาระครบรอบ ๒๐๐ ปีเกิด เมื่อวันที่ ๒๖ มิถุนายน พ.ศ. ๒๕๒๙