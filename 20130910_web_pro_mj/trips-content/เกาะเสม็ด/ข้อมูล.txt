
เกาะเสม็ด (เกาะแก้วพิศดาร)

ตั้งอยู่ในเขตอุทยานแห่งชาติ เขาแหลมหญ้า-หมู่เกาะเสม็ด ต.เพ อ.เมือง ระยอง ซึ่งเป็นแหล่งท่องเที่ยวที่ได้รับความนิยมจากนักท่องเที่ยวทั้งชาวไทยและต่างประเทศ ประกอบด้วย อ่าว และหาดทรายสวยงามมากมาย เช่น หาดทรายแก้ว เป็นหาดทรายที่ยาวและสวยที่สุด ของเกาะ อ่าววงเดือน ซึ่งเป็นหาดที่มีลักษณะโค้งเสี้ยวพระจันทร์ บนเกาะมีที่พัก ร้านอาหาร และกิจกรรมท่องเที่ยวต่าง ๆ ไว้บริการนักท่องเที่ยวอย่างมากมาย - หาดทรายแก้ว เป็นหาดทรายที่กว้างใหญ่ที่สุดของเกาะ ความยาวเกือบ 2 กิโลเมตร อยู่ทางด้านทิศ ตะวันออกของเกาะ เป็นหาดทรายที่ขาวที่สุด เหมาะสำหรับว่ายน้ำ และเล่นกิจกรรมทางน้ำ - อ่าวไผ่ อยู่ติดต่อกับหาดทรายแก้ว เป็นอ่าวเล็กๆที่มีหาดทรายเฉพาะตัว ปัจจุบันมีบังกะโลนักท่องเที่ยว อยู่ทั่วไป - อ่าววงเดือน เป็นอ่าวที่มีความงามตามสภาพธรรมชาติสวยงามมาก มีขนาดย่อมๆ รูปโค้งเหมือนวงรี - อ่าวหวาย , อ่าวกิ่ว และ อ่าวเทียน เป็นอ่าวเล็กๆ ที่อยู่ติดต่อกันไปตามฝั่งเกาะด้านตะวันออก เป็นจุดที่น่าดำน้ำดูปะการังมากที่สุดแห่งหนึ่ง เพราะมีแนวปะการังอยู่ใกล้ชาฝั่ง ทุกอ่าวจะมีแนวหาดทรายสวยๆ อยู่โดยตลอด โดยเฉพาะอ่าวกิ่วจะสวยที่สุด ลักษณะเด่นของอ่าวกิ่วคือ เป็นคอดเกาะและบริเวณคอดเกาะจะมีหุบราบสามารถเดินข้ามเกาะไปอีกฝั่งได้สะดวก ช่วงนี้กว้างประมาณ 500 เมตร สามารถสัมผัสทะเลได้ ทั้งฝั่งตะวันตกและ ฝั่งตะวันออกของเกาะเสม็ด - อ่าวปะการัง อยู่ทางตอนใต้ของเกาะ มีปะการังที่สวยงามเหมาะแก่การดำน้ำตื้น ใกล้จุดชมวิว - แหลมใหญ่ช่องเกาะจันทร์ เป็นหัวแหลมด้านทิศใต้มีสภาพเป็นแนวป่าและทุ่งหญ้า บริเวณนี้จะมีแนวหินชายฝั่งรูปร่างแปลกๆ ไม่เหมาะกับการเล่นน้ำหรือดำดูปะการัง แต่เหมาะกับการตกปลาเพราะน้ำบริเวณนี้ลึกมากและเป็นช่องน้ำวน - อ่าวพร้าว เป็นอ่าวทางทิศตะวันตกของเกาะ มีชายหาดที่ค่อยๆ เทลาดเรียบลงไปในทะเลและทั่วบริเวณมีดงมะพร้าวมากมายสมชื่อ เป็นอ่าวที่เงียบและสะอาด เป็นหาดที่เห็นพระอาทิตย์ตกสวยที่สุดของเกาะเสม็ด สถานที่ท่องเที่ยวใกล้เคียง - เกาะกุฎี เป็นเกาะที่อยู่ห่างชายฝั่งประมาณ 8 กิโลเมตร มีขนาดเล็ก เนื้อที่ประมาณ 300 ไร่ และมีเกาะบริวารอยู่อีก 2 เกาะคือ เกาะท้ายค้างคาว และเกาะถ้ำฤาษี เกาะกุฎีอยู่ทางทิศตะวันออกของเกาะเสม็ด และเป็นจุดที่ตั้งของหน่วยพิทักษ์อุทยานแห่งชาติที่ 1 (เกาะกุฎี) จุดเด่นของเกาะกุฎีคือ หาดทรายและธรรมชาติที่สงบ จากผานิลมังกรทางทิศใต้ของเกาะสามารถมองเห็นทิวทัศน์ได้กว้างไกลสวยงามอย่างยิ่ง และโดยรอบของเกาะกุฎีจะมีแนวปะการังชายฝั่งโดยตลอดเหมาะแก่การดำน้ำดูปะการัง ตกปลาและแคมป์ปิ้ง นอกจากความงามบนเกาะกุฎีแล้วยังมีสิ่งที่น่าสนใจอีกชนิดหนึ่งคือ บนเกาะจะมีสัตว์จำพวกตัวเงินตัวทองและแย้อยู่ชุกชุมมาก และไม่มีพิษมีภัยหรืออันตรายต่อนักท่องเที่ยว - เกาะกรวย , เกาะขาม และเกาะปลายตีน เป็นเกาะที่มีสภาพธรรมชาติของเกาะแก่งกลางทะเลซึ่งยังบริสุทธิ์ อยู่ห่างเกาะกุฎีไปทางทิศเหนือ 600 เมตร สำหรับเกาะกรวยและเกาะขามจะอยู่ติดกันโดยมีแนวทรายและโขดหินเชื่อมต่อเห็นได้ชัด เฉพาะช่วงน้ำลงเต็มที่ เป็นเกาะที่มีพื้นที่น้อยประมาณ 20 ไร่ ส่วนเกาะปลายตีนอยู่ห่างจากเกาะขามและเกาะกรวยประมาณ 400 เมตร เหมาะสำหรับการแคมป์ปิ้ง สภาพใต้ท้องทะเลโดยรอบยังมีดงปะการังที่สวยงามอีกมากมาย บางแห่งก็ยังไม่ถูกทำลายด้วยระเบิดปลา - เกาะจันทร์ เป็นเกาะที่เล็กสุด มีเนื้อที่ประมาณ 10 ไร่ อยู่ทางทิศใต้สุดของเกาะเสม็ด ห่างจากหัวแหลมใหญ่ประมาณ 600 เมตร โดยสภาพส่วนใหญ่เป็นเกาะหิน ไม่มีส่วนที่เป็นดินมากนัก เกาะจันทร์อยู่บริเวณช่องน้ำลึกเหมาะสำหรับไปตกปลา แต่ไม่เหมาะกับการแคมป์ปิ้งกลางคืน (รอบเกาะมีปะการังสีสวยงาม) - เกาะทะลุ อยู่ห่างจากเกาะกุฎีไปทางตะวันออกประมาณ 6 กิโลเมตร มีพื้นที่ประมาณ 400 ไร่สภาพเกาะส่วนใหญ่ยังเป็นธรรมชาติที่ไม่ถูกบุกรุกทำลาย ลักษณะเด่นที่สุดของเกาะทะลุอยู่ตรงจุดที่มีความแปลกของธรรมชาติซึ่งเป็นที่มาของชื่อ บริเวณเกาะด้านทิศเหนือจะเป็นแหลมที่มีผาหินคล้ายกับสะพานธรรมชาติ ช่วงกลางจะเป็นช่องว่างน้ำทะเลลอดทะลุ ซึ่งเป็นเอกลักษณ์ของเกาะทะลุอย่างแท้จริง สภาพของเกาะทะลุจะมีพื้นที่ส่วนใหญ่เป็นป่าหนาทึบ ด้านทิศตะวันออกกับทิศใต้มีหาดทรายขาวบริเวณกว้างอยู่ 2 จุด เหมาะสำหรับการตั้งแคมป์แรมคืน ส่วนของเกาะทิศตะวันตกจะมีสภาพเป็นผาหินที่สูงชันและแหลมคมตลอดทั้งแนวเกาะ ตามปกติจะมีนกนางนวลอาศัยอยู่นับร้อยตัว โดยเฉพาะในช่วงเดือนมิถุนายน  กรกฎาคม ทุกๆปี จะมีไข่นกนางนวลอยู่ขาวทั้งหน้าผา นอกจากนี้ที่เกาะทะลุยังเป็นแหล่งของเต่าทะเลบางชนิดขึ้นมาวางไข่ และเป็นที่อาศัยของค้างคาวแม่ไก่เป็นจำนวนมาก ใต้ท้องน้ำทะเลโดยรอบเกาะทะลุโดยเฉพาะหน้าหาดทรายตะวันออกจะมีดงปะการังขนาดใหญ่ เนื้อที่ราวๆ 10 ไร่ นับเป็นแหล่งดำน้ำลึกชั้นเยี่ยมอีกแห่งหนึ่งของน่านน้ำฝั่งทะเลภาคตะวันออก 



สอบถามรายละเอียดเพิ่มเติมและ สำรองที่พัก ได้ที่ 
อุทยานแห่งชาติเขาแหลมหญ้า-หมู่เกาะเสม็ด 79 ม.1 ถนนหาดแม่รำพึง-เพ ก้นอ่าว ตำบลเพ อ.เมือง จ.ระยอง 21160 
โทรศัพท์/โทรสาร 0 3865 3034
e-mail :NP_Samet@hotmail.com 
หรือ กองอุทยานแห่งชาติ โทรศัพท์ 0 2562 0760 
http://www.dnp.go.th