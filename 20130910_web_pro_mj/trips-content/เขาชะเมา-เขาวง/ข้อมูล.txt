อยู่ห่างจากตัวเมืองระยอง 71  กิโลเมตร  ที่ทำการอุทยานฯ อยู่ในเขตตำบลทุ่งควายกิน มีพื้นที่ครอบคลุมอำเภอเขาชะเมา อำเภอแกลง จังหวัดระยอง และอำเภอแก่งหางแมว จังหวัดจันทบุรี สภาพป่าอุดมสมบูรณ์ ได้รับการประกาศเป็นอุทยานแห่งชาติ เมื่อวันที่ 31 ธันวาคม 2518 มีเนื้อที่  52,300 ไร่  เป็นต้นกำเนิดของแม่น้ำประแสร์  มีพันธุ์ไม้ต่าง ๆ อาทิ ไม้ชิงชัน ไม้ประดู่ ไม้มะค่า ไม้ตะเคียนยาง ไม้มะค่าโมง ไม้กฤษณา และกล้วยไม้ป่า และไม้ประดับจำพวกว่านต่าง ๆ หวาย ไผ่ป่า และเฟิร์นชนิดต่าง ๆ ขึ้นอยู่ทั่วไป อุทยานฯ มีเส้นทางเดินศึกษาธรรมชาติ 2 เส้นทาง ตลอดเส้นทางจะได้พบพันธุ์ไม้ต่าง ๆ พืชสมุนไพร โป่งสัตว์ ที่อยู่อาศัยของสัตว์ป่า มีจุดชมวิว ระยะทางเส้นทางที่ 1 จะมีความยาว 2 กิโลเมตรใช้เวลาเดินประมาณ 1 ชั่วโมง และเส้นทางที่ 2 ระยะทาง 3 กิโลเมตร ใช้เวลาเดินประมาณ 1 ชั่วโมงครึ่ง โดยนักท่องเที่ยวจะต้องลงทะเบียนก่อนเดินศึกษาเส้นทาง ได้ที่ศูนย์บริการนักท่องเที่ยว
     การเดินทาง จากกรุงเทพฯ ผ่านเส้นทางสายมอเตอร์เวย์ แยกซ้ายไปตามทางหลวงหมายเลข 344 (บ้านบึง-แกลง) เมื่อถึงอำเภอแกลง เดินทางไปตามทางหลวงหมายเลข 3 (สุขุมวิท) ประมาณ 7 กิโลเมตร จะถึงบ้านเขาดินแล้วเลี้ยวซ้ายไปตามทางหลวงหมายเลข 3377 อีก 17 กิโลเมตร ถึงหมู่บ้านน้ำใส จากนั้นเลี้ยวขวาไปอีก 1 กิโลเมตร
สถานที่น่าสนใจในเขตอุทยานฯ ได้แก่
     น้ำตกเขาชะเมา (น้ำตกคลองน้ำใส) แยกจากถนนสุขุมวิทบริเวณกิโลเมตรที่ 274 เข้าไปประมาณ 16 กิโลเมตร ลักษณะน้ำตกเป็นธารน้ำใสรองรับน้ำตกขนาดใหญ่ยาวประมาณ 3 กิโลเมตร ประกอบด้วยน้ำตกที่สวยงาม ได้แก่ วังหนึ่ง วังมัจฉา วังมรกต วังไทรงาม ผากล้วยไม้ ช่องแคบ น้ำตกหกสาย และผาสูง โดยเฉพาะในชั้นวังมัจฉามีปลาพลวงซึ่งเป็นปลาน้ำจืดขนาดใหญ่อาศัยอยู่ชุกชุม
     ผาสวรรค์  จากที่ทำการอุทยานฯไปประมาณ 1,500 เมตร เป็นจุดชมทิวทัศน์ได้กว้างไกล ระหว่างเดินทางสามารถพบเห็นธรรมชาติที่สวยงาม และพันธุ์ไม้นานาชนิด เหมาะแก่การศึกษาค้นคว้าทางธรรมชาติ ต้องติดต่อเจ้าหน้าที่นำทาง 
     น้ำตกคลองปลาก้าง  อยู่ห่างจากที่ทำการประมาณ 3 กิโลเมตร น้ำตกคลองปลาก้างมี 7 ชั้น คือ วังช้างผ่าน ลานผีเสื้อ แอ่งเครือสะบ้า ลานประตูผา (เป็นชั้นที่สวยงามที่สุด มองเห็นสายน้ำไหลผ่านระหว่างก้อนหินขนาดใหญ่ 2 ก้อน คล้ายผ่านออกมาจากช่องประตู) ธารเกาะกลาง วังกระชาย  และธารสายหมอกยังเป็นชั้นที่สวยที่สุดอีกด้วย ระยะทางโดยรวม 1,310 เมตร ตลอดทางขึ้นน้ำตกจะเป็นป่าธรรมชาติ มีพันธุ์ไม้จำพวกเฟิร์น ว่าน และกล้วยไม้ป่าขึ้นอยู่ทั่วไป และที่น้ำตกแห่งนี้มีค่ายพักแรม 
     น้ำตกคลองหินเพลิง   ตั้งอยู่ทางด้านจังหวัดจันทบุรี ห่างจากที่ทำการอุทยานฯ ประมาณ 10 กิโลเมตร เป็นน้ำตกขนาดเล็ก มีน้ำไหลตลอดปี สภาพป่ายังสมบูรณ์ ตลอดสองข้างทางของน้ำตกมีดงว่าน และดอกไม้ที่แปลกตา มีสัตว์ป่าที่อาจพบเห็นได้
     ถ้ำเขาวง   มีลักษณะเป็นภูเขาหินปูนหลายลูกล้อมเป็นวง เป็นที่ราบลุ่มอยู่ตรงกลาง บางส่วนเป็นภูเขาสูงชันมีชะโงกผา และมีถ้ำหินงอก หินย้อยที่สวยงาม ประมาณ 86 ถ้ำ เปิดให้เข้าชม 16 ถ้ำ ถ้ำที่น่าสนใจได้แก่ ถ้ำเพชร ถ้ำละคร ถ้ำสิงโต ถ้ำค้างคาว ถ้ำโรงบ่อน ถ้ำเต่า เป็นต้น  นอกจากนี้ที่บริเวณเขาวงยังเป็นแหล่งอาศัยของเลียงผาที่เป็นสัตว์ป่าสงวนด้วย
     ค่าเข้าอุทยานฯ ชาวไทย ผู้ใหญ่ 40 บาท เด็ก 20 บาท ชาวต่างชาติ ผู้ใหญ่ 200 บาท เด็ก 100 บาท
     การเดินทาง  ใช้เส้นทางไปตลาดยายอามประมาณ 15 กิโลเมตร หรือเข้าทางตลาดกองดินประมาณ 11 กิโลเมตร



ข้อมูลการติดต่อ
อุทยานแห่งชาติเขาชะเมา-เขาวง อุทยานแห่งชาติเขาชะเมา-เขาวงหมู่ 2 ถนนสุขุมวิท ตำบลน้ำเป็น อำเภอเขาชะเมาTel. 0 3802 0510, 0 3889 4378