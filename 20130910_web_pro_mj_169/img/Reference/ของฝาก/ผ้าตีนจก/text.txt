อ.แม่แจ่ม จ.เชียงใหม่ เตรียมจัดงานประจำปี เทศกาลมหกรรมผ้าตีนจก ครั้งที่ 19 วันที่ 3  5 กุมภาพันธ์ 2555 ณ บริเวณที่ว่าการอำเภอแม่แจ่ม เชิญชวนผู้สนใจเข้าร่วมกิจกรรมมากมาย พร้อมอวดโฉมผ้าตีนจกศิลปหัตถกรรมท้องถิ่นล้านนาที่หาดูได้ยาก เมื่อวันที่ 30 มกราคม 2555 ผู้สื่อข่าวรายงานว่า  อำเภอแม่แจ่ม ร่วมกับองค์การบริหารส่วนจังหวัด (อบจ.) เชียงใหม่ องค์กรปกครองส่วนท้องถิ่น (อปท.) อำเภอแม่แจ่ม และสภาวัฒนธรรมอำเภอแม่แจ่ม กำหนดจัดงานเทศกาลมหกรรมผ้าตีนจกแม่แจ่ม ครั้งที่ 19 ในวันที่ 3 -5 ก.พ. 2555 ณ บริเวณสนามหน้าที่ว่าการอำเภอแม่แจ่ม เพื่อเป็นการร่วมสืบสานและอนุรักษ์งานศิลปหัตถกรรมผ้าทอตีนจก และส่งเสริมผ้าทอตีนจกให้เป็นที่รู้จักกว้างขวางยิ่งขึ้นนายวิจิตร หลังสัน นายอำเภอแม่แจ่ม จ.เชียงใหม่ เปิดเผยว่า อำเภอแม่แจ่มถือได้ว่าเป็นชุมชนหนึ่งที่มีการทอผ้าซิ่น ตีนจกกันมากที่สุด ผ้าทอของแม่แจ่มมีเอกลักษณ์ในการทอหรือจกในลักษณะการคว่ำลาย ทำให้ลวดลายที่ได้สวยงาม ปราณีตเฉพาะแบบไม่เหมือนใคร ผ้าซิ่นตีนจกแม่แจ่มยังถือเป็นศิลปหัตถกรรมท้องถิ่นล้านนาที่สืบทอดเป็นมรดก ทางวิถีชีวิตและวัฒนธรรมการทอผ้าตีนจกถือได้ว่าเป็นวิถีชีวิตของผู้คนที่นั่นอย่างชัดเจนที่สุด นับตั้งแต่ที่ผู้หญิงแม่แจ่มเริ่มเรียนรู้วิธีการทอผ้าในวัยสาว จนกระทั่งถึงวัยแก่ชีวิตของพวกเขาก็ยังมีการทอผ้าอยู่เสมอ 